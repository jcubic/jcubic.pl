---
layout: post
title:  "Uszkodzony dysk a odzyskiwanie danych"
date:   2022-02-01 18:11:51+0100
categories:
tags: sprzęt bezpieczeństwo
author: inga
description: Jak dbać o dysk twardy oraz jak odzyskać dane gdy jednak dysk się uszkodzi.
image:
 url: "/img/hard-drive.jpg"
 alt: "Wnętrze dyski twardego"
 width: 800
 height: 534
---

Uszkodzenie dysku jest jedną z najbardziej problematycznych usterek --
zawsze w takich sytuacjach nasuwa się pytanie o nasze dane. Utrata
plików w wyniku awarii dysku jest bardzo powszechna, a przyczyn tego
zjawiska może być bardzo dużo (od wirusów komputerowych po uszkodzenia
fizyczne). **Z naszego artykułu dowiesz się, jak postępować, aby
przywrócić swoje pliki, a także jak możesz skutecznie zapobiegać takim
sytuacjom.** Przyjrzymy się również najczęstszym rodzajom usterek
dysków. Zapraszamy do lektury!

## Dysk HDD a SSD -- czym się różnią od siebie?

Pewne rodzaje usterek dysków związane są bezpośrednio z ich budową.
Przykładowo, na awarie mechaniczne narażone są w większym stopniu dyski
HDD (Hard Disc Drive). Wynika to faktu, iż wyposażone one zostały w
elementy ruchome. Dlatego, jeżeli dojdzie do upadku czy wstrząsu,
istnieje duże ryzyko, że dysk twardy ulegnie poważnym uszkodzeniom.
Konstrukcja dysku HDD opiera się na talerzach, które obracają się w
zakresie od 5400 do 15 000 obrotów na minutę (im szybszy ruch, tym
wydajniejsza jest praca urządzenia). Na każdą powierzchnię talerza
przypisana jest głowica odczytująca oraz zapisująca. Specjalne ramiona
odpowiadają za utrzymanie głowic w optymalnej pozycji, a w odpowiedniej
odległości od talerzy utrzymuje je siła powstała w wyniku obrotów tych
drugich. Gdy następuje zmiana natężenia pola magnetycznego wytwarzanego
przez głowicę zapisującą -- dochodzi do zapisu danych, a zmiana
rezystancji głowicy odczytującej umożliwia odczyt. **Zaletą tych dysków
jest dobry stosunek ceny do oferowanych pojemności, wadą -- wspomniana
wyżej podatność na usterki mechaniczne, ale również wolniejsza i
głośniejsza praca.**

 

Drugim rodzajem dysków, są dyski SSD (Solid State Drive). Ich
konstrukcja nie opiera się na częściach ruchomych, w związku z czym są
odporniejsze na urazy mechaniczne. Najważniejszymi elementami budowy
takiego urządzenia są kości pamięci flash, kontrolery, które odpowiadają
za zarządzanie pamięcią, oraz złącze komunikacyjne i złącze zasilania. W
przypadku dysków SSD dane zapisywane są w układach pamięci NAND. Rodzaj
zastosowanych kości NAND będzie wpływał zarówno na wydajność jak i na
wytrzymałość dysku. Warto pamiętać o ograniczonej ilości zapisów każdej
komórki. Na rynku najpopularniejszą technologią jest MLC, czyli Multi
Level Cell -- są one bardzo wydajne, a ich cena nie jest wygórowana.
**Do zalet tych dysków możemy z pewnością zaliczyć cichą pracę, szybki
dostęp do danych, wspomnianą wcześniej odporność na uszkodzenia
mechaniczne czy niskie zużycie energii**. Jedną z większych wad jest to,
że dyski te oferują znacznie mniejszą pojemność w porównaniu do dysków
HDD z tej samej półki cenowej. Jednak coraz więcej producentów wypuszcza
na rynek dyski półprzewodnikowe o przyzwoitej pamięci w korzystnych
cenach.

## Odzyskiwanie danych a rodzaj dysku

[Odzyskiwanie danych z
dysku](https://klinikadanych.pl/oferta/odzyskiwanie-danych-z-dysku-twardego-hdd)
HDD będzie wyglądało inaczej od przywracania danych z SSD. Wynika to
zarówno z różnic w obrębie specyfiki urządzeń, jak i samych awarii.
Bardzo rzadko zdarza się, aby dysk SSD uległ uszkodzeniom mechanicznym
-- a w przypadku HDD są to najczęściej spotykane awarie. Nie oznacza to
jednak, że dyski SSD są bezawaryjne, bowiem usterki zdarzają się równie
często, tyle że są to problemy innej natury -- uszkodzenia
elektroniczne, błąd firmware, a także zużywanie się komórek pamięci
NAND. Warto tutaj wspomnieć o pewnej wadzie związanej z dyskami SSD --
mowa o braku symptomów poprzedzających wystąpienie awarii. **W związku z
tym użytkownik nie jest w stanie wyłapać momentu, w którym problem
dopiero się zaczyna, a o całej sytuacji dowiaduje się, kiedy dysk jest
już poważnie uszkodzony**. W przypadku HDD zjawisko to nie istnieje,
bowiem zanim dojdzie do całkowitego zepsucia, występują różnego rodzaju
szumy, dźwięki, spowolnione działanie itp.

Właściciele dysków SSD z pewnością nie ucieszą się z informacji, że w
przypadku utraty danych, ich przywrócenie będzie bardzo trudnym
procesem. Problemy te w wielkim skrócie związane są z szyfrowaniem,
zastrzeżonym projektem czy wbudowanym SSD. Koszty odzyskiwania danych z
dysku SDD będą zależały od przyczyny problemu -- przy uszkodzeniu
elementów zasilania cena wyniesie kilkaset złotych. **Dla porównania,
odzyskanie danych z uszkodzonym oprogramowaniem (SATAFIRM) wyniesie już
ponad 1000 zł**. Dyski HDD mimo swoich wielu wad, charakteryzują się
łatwiejszym odzyskiwaniem danych -- co potwierdzi każdy specjalista z
zakresu data recovery.

## Dyski HDD -- najczęstsze przyczyny uszkodzeń oraz objawy

-   **Zanieczyszczenia** -- dyski HDD są bardzo wrażliwe na kurz.
    Dlatego ważne jest regularne przeprowadzanie czyszczenia laptopa
    wewnątrz obudowy -- jest to czynność, którą powinien przeprowadzać
    specjalista, który ma dostęp do odpowiednich narzędzi. Elementy
    dysku, takie jak głowica i talerze pracują w warunkach
    hermetycznych, jednak elektronika dysku czy inne części są bardzo
    narażone na brud.
-   **Upadki czy wstrząsy laptopa** -- prowadzą do uszkodzeń fizycznych
    dysku. Do najpoważniejszych awarii dochodzi, jeżeli upadek czy
    uderzenie następuje w trakcie pracy urządzenia, gdy talerze są w
    ruchu. W takiej sytuacji dysk najczęściej ulega całkowitemu
    uszkodzeniu, a naprawa będzie kosztowna i skomplikowana. Należy
    zachować szczególną ostrożność podczas transportowania pracującego
    urządzenia.
-   **Zalanie laptopa**, w wyniku którego doszło do usterki dysku,
    również zaliczamy do uszkodzeń mechanicznych.
-   **Uszkodzenia logiczne** -- sam nośnik zazwyczaj pozostaje sprawny,
    zaburzona zostaje natomiast struktura logiczna jego zawartości.
    Przyczyny mogą być naprawdę różnorodne -- wirusy komputerowe, błędy
    użytkownika (skasowanie danych, usunięcie partycji), problemy z
    oprogramowaniem.
-   **Uszkodzenia elektroniczne** -- źródłem tego typu awarii jest
    problem z elektroniką zewnętrzną dysku; jeden z układów wbudowanych
    w płytkę może się spalić. Nieprawidłowa praca zasilacza komputera,
    przepięcia w sieci czy nieprawidłowe podłączenie dysku to
    najczęstsze przyczyny takich uszkodzeń.
-   **Zanim dojdzie do całkowitego uszkodzenia dysku, zauważalny będzie
    spadek jego wydajności, głośna praca, dysk może powodować
    zawieszanie się komputera**. Różnego rodzaju odgłosy, takie jak:
    świszczenie, piszczenie, klikanie czy zgrzytanie to bardzo
    charakterystyczne symptomy świadczące o awarii dysku HDD. Dodatkowo
    użytkownik może utracić dostęp do swoich danych, a na ekranie
    komputera pojawiać się będzie blue screen.

## Dyski SSD najczęstsze usterki

-   **Awarie układu zasilania** -- mogą one spowodować uszkodzenie
    czipów pamięci oraz kontrolera.
-   **Uszkodzenie kości pamięci** będzie w kolei skutkować np.
    pojawianiem się i znikaniem danych, zmniejszeniem wydajności pracy
    dysku, problemami z odczytem danych.
-   **Uszkodzenie kontrolera pamięci Flash**, w wyniku którego dochodzi
    do braku komunikacji z dyskiem. Użytkownik traci dostęp do swoich
    danych; komputer nie rozpoznaje nośnika.

## Uszkodzenie dysku -- jak przywrócić dane?

Przywrócenie danych z uszkodzonego dysku nie jest łatwym zadaniem nawet
dla najlepszych specjalistów. A zadanie to staje się niemożliwe do
wykonania, jeżeli użytkownik nie zadziała wystarczająco szybko. Należy
wystrzegać się również najczęściej popełnianych błędów, takich jak
instalowanie programów do odzyskiwania danych. **Warto zdać sobie sprawę
z tego, iż takie darmowe programy dostępne w Internecie nie są w stanie
przywrócić plików w pełnych rozmiarach -- odzyskujemy np. tylko
miniaturki zdjęć**. Ponadto ich instalowanie może być naprawdę zgubne,
istnieje bowiem ryzyko nadpisania. W takim przypadku nawet specjalista
nie będzie mógł przywrócić Twoich danych. Nadpisanie to proces, który
polega na trwałym zastąpieniu danych nowymi plikami. Nie da się odwrócić
tego procesu, a dane, które chcielibyśmy odzyskać, zostają usunięte z
pamięci dysku. **Nawet instalowanie przez system aktualizacji już może
doprowadzić do zastąpienia naszych plików.** Dlatego w przypadku
jakiejkolwiek awarii dysku, specjaliści zalecają wyłączenie komputera i
niekorzystanie z niego do czasu konsultacji z profesjonalistą.

## Naprawa uszkodzonego dysku w warunkach domowych

Niestety większość z nas próbuje również naprawiać uszkodzony dysk
twardy na własną rękę, np. przykładając talerze do innego nośnika. Jest
to jedna ze „złotych porad", jakie możemy znaleźć na licznych forach
internetowych. Jednak przeprowadzanie tego typu czynności jest bardzo
szkodliwe -- po pierwsze, jakiekolwiek zmiany w położeniu talerzy
względem siebie mogą doprowadzić do całkowitego uszkodzenia dysku; po
drugie, już sam demontaż dysku jest bardzo ryzykowny i skomplikowany dla
osoby niedoświadczonej. Oczywiście specjaliści przeprowadzają takie
naprawy, jednak są to osoby, które posiadają wiedzę oraz dostęp do
profesjonalnych narzędzi.

Również po zalaniu duża część użytkowników próbuje ratować swój sprzęt
-- poprzez umieszczanie laptopa w naczyniu wypełnionym ryżem, ponieważ
ma on właściwości higroskopijne. Niestety właściwości te nie są na tyle
silne, aby mogły skutecznie wysuszyć podzespoły komputera znajdujące się
wewnątrz obudowy**. Zalanie laptopa to bardzo częsty rodzaj awarii, w
wyniku której dysk ulega uszkodzeniu, a dane zostają utracone. W takich
przypadkach warto wyłączyć urządzenie i jak najszybciej udać się do
serwisu**. Na miejscu należy powiadomić specjalistę o zalaniu -- będzie
on wiedział, jak postępować. Konieczne będzie osuszenie wszystkich
elementów komputera, co zapobiegnie rozwinięciu się korozji. Jeżeli
dojdzie jednak do utraty danych -- szybkie działanie zwiększy nasze
szanse na przywrócenie plików w całości.

## Utrata danych -- uważaj na wirusy

Utrata ważnych plików to dla każdego użytkownika ogromny problem --
szczególnie jeżeli były to dane służbowe, czy też cenne rodzinne
zdjęcia. Wirusy komputerowe stanowią kolejne zagrożenie dla Twoich
danych; korzystając z Internetu, zawsze należy przestrzegać kilku zasad
i zachowywać ostrożność. Najważniejsze będzie zainstalowanie dobrego
programu antywirusowego, nawet darmowe programy zapewniają świetną
ochronę. Drugim ważnym aspektem jest nieotwieranie e-maili oraz plików z
nieznajomych źródeł -- mogą być one bowiem nośnikiem złośliwego
oprogramowania. **To, czy dane będzie się dało odzyskać, w głównej
mierze zależy od rodzaju wirusa.**

Szczególnie trudne jest przywrócenie danych po ataku hakerskim o nazwie
ransomware. Pliki użytkownika zostają zaszyfrowane, a cyberprzestępcy
żądają zapłacenia okupu. **Spełnianie zachcianek hakerów tylko zachęca
ich do dalszych działań przestępczych, dlatego specjaliści jednomyślnie
odradzają wpłacanie pieniędzy**. Jedynym wyjściem jest znalezienie
osoby, która specjalizuje się w odzyskiwaniu danych po atakach
hakerskich. Określi ona dokładny rodzaj wirusa Ransomware, a także
sprawdzi, czy istnieją szanse na odzyskanie danych. Niestety czasami
jest to niemożliwe, a utrata danych użytkownika jest nieodwracalna.

## Utrata danych -- zapobiegaj uszkodzeniom dysku

Lepiej zapobiegać niż leczyć -- również w przypadku utraty danych. Wielu
problemom, o których wspomnieliśmy, możemy skutecznie zapobiegać,
zachowując ostrożność i zdrowy rozsądek w różnych sytuacjach.
**Oczywiście nie jesteśmy w stanie przewidzieć każdej możliwości,
dlatego zawsze warto przechowywać również kopię zapasową; dobrym
pomysłem będzie zarówno wykorzystanie dysku zewnętrznego jak i chmury**.
Jeżeli jednak dojdzie do utraty danych, należy koniecznie skontaktować
się ze specjalistą od data recovery. Naprawy w domowych warunkach nigdy
nie przynoszą oczekiwanego skutku; wręcz przeciwnie, mogą przyczynić się
one do większych uszkodzeń, a co za tym idzie -- zwiększenia kosztów
naprawy, a nawet do bezpowrotnej utraty cennych danych.
